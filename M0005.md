# Cemal Süreya

## Hayatı

Asıl adı Cemalettin Seber olan Cemal Süreya, 1931 yılında[not 1] Erzincan'da dünyaya geldi.[3][4] Pülümür'den Erzincan'a göç eden Kürt[5][6] ve Alevi[7] bir ailede doğan Süreya'nın babası Hüseyin Bey, annesi Güllü Hanım'dır.[8] 1905, Erzincan doğumlu olan ve nakliyecilikle uğraşan[9] babası Hüseyin Seber, Kürttür.[10] 1915, Karatuş doğumlu olan ve "Gülbeyaz" olarak bilinen[11] annesi Güllü Hanım, bir Zaza'nın kızıdır.[12] Karatuş'tan gidip gelirken Güllü Hanım ile karşılaşan Hüseyin Bey, ağabeyi Memo'nun yardımıyla Güllü Hanım'ı kaçırmış ve evlenmiştir.[12] Bu evlilikten Cemalettin, Perihan, Ayten ve Kemal adlarında dört çocuk dünyaya gelmiş ve Kemal, bir yaşındayken ölmüştür.[13] Ailesi, 1938 yılında Dersim harekâtı sırasında amcası Memo'nun valiyle takışması sebebiyle[not 3][5] Dersim İsyanı sonrası bölgeden sürülünce Bilecik'e yerleşmiştir.

"Bizi bir kamyona doldurdular. Tüfekli iki erin nezaretinde. Sonra o iki erle yük vagonuna doldurdular. Günlerce yolculuktan sonra bir köye attılar. Tarih öncesi köpekler havlıyordu. Aklımdan hiç çıkmaz o yolculuk, o havlamalar, polisler."[15]

Buraya yerleştikten altı ay sonra Güllü Hanım, yaptığı düşük sonucu meydana gelen kanamadan dolayı yirmi üç yaşında ölmüştür.[13] Ailenin maddi durumu bu dönemde gitikçe kötüleşmiştir. İlkokula başlamak için halasının yaşadığı İstanbul'a giden Süreya, buradayken ailesinden gelen bir etkiyle cenk kitapları okumanın yanı sıra[16] sık sık sinemaya gitmiştir.[17] Daha sonradan babasıyla kız kardeşleri de İstanbul'a gitmiş fakat sürgün edilen kişilerin bulundukları muhiti yirmi yıl boyunca[7] terk etmeleri yasak olduğu için bir gece bütün aile Sanasaryan Han'a götürülmüş, ardından Bilecik'e yollanmıştır.[18] Annesi öldükten sonra babası, iki evlilik daha yapmıştır. İlki, "temizlik hastası, son derece huysuz bir kadın" olan Esma Hanım'dır ve Süreya, Esma Hanım'dan kaçmak için gizlice parasız yatılı sınavına girmiştir.[not 4][13] İkinci ise "Esma'nın açtığı yaraları sarmaya çalışan, şefkat dolu bir insan" olan Refika Hanım'dır.

## Eserleri

* Üvercinka (1958)
* Göçebe (1965)
* Beni Öp Sonra Doğur Beni (1973)
* Uçurumda Açan (1984; Sevda Sözleri içinde)
* Sıcak Nal (1988)
* Güz Bitigi (1988)
* Sevda Sözleri (1990; bütün şiirleri)
